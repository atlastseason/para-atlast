+++
title = 'มองเห็นเมื่อเราเดินจากไป'
date = 2025-01-05T21:09:07+07:00
tags = 'diary'
tools = 'ia writer'
+++

![Back of a suv with boxes of boardgame stack on top of each others](crop-ask.jpg 'See you next time')

> ตอนเราสุขภาพดี ไม่มีใครถามเราหรอกพี่ แต่พอหายป่วย กลับมายินดีกันใหญ่

ช่วงนี้ต้องขนของบ่อยๆ จากบ้านไปบ้านใหม่ จากที่เช่าไปบ้านใหม่ วนไปวนมา

คนที่เคยเห็นเราในพื้นที่เช่าทุกวัน ผ่านไปผ่านมา ได้แต่มองเฉยๆแล้วก็ใช้ชีวิตตัวเอง แต่พอเรากำลังย้ายของออก กลับมาถามว่า *”จะไปแล้วหรอ จะไปไหน น่าเสียดายนะ”*

เออแปลกดี ทั้งๆที่เราก็อยู่ตรงนั้นตั้งนาน ไม่เคยคิดจะเข้ามาถาม แต่พอเราจะไปกลับเข้ามาถาม แล้วก็มารำเพ้อรำพันว่าน่าเสียดายจัง เหมือนกำลังจะมีอะไรดีๆ จัดร้านซะสวยเลยนะ **น่าเสียดายจัง**

ทำให้ผมนึกถึงบทสนทนาที่ผมเคยคุยกับรุ่นพี่ในตอนที่เรากำลังปรึกษากันเรื่องการช่วยเหลือวงการบอร์ดเกมไทยว่า ทำไมคนไทยถึงไม่นิยมบอร์ดเกมไทย และไม่มีใคร แม้แต่กับคนที่อยู่ในวงการ ก็ไม่ช่วยกันดันแสงสปอตไลท์ไปที่กลุ่มคนที่รักและอยากผลักดันให้บอร์ดเกมไทยที่ *คนไทยทำกันเอง* ไปได้ไกลกว่านี้

คนเรา เวลาที่เรากำลังลำบาก ทำงานหนัก คงไม่มีใครอยากมารู้เรื่องหรอก มันดูไม่น่าสนใจ ดูเหนื่อยที่จะฟัง แต่พอเราประสบความสำเร็จปุ๊บ ว้าว เธอ ทำยังไง เธอนี่โชคดีนะ ไปเรียนจากใคร ขอดูสูตรสำเร็จหน่อยได้ไหม

มีประโยคหนึ่งที่ผมบอกกับเขาไปว่า *”ตอนเราสุขภาพดี ไม่มีใครถามเราหรอกพี่ แต่พอหายป่วย กลับมายินดีกันใหญ่”*

คนเรามันคงมีบางอย่างในใจ เวลาปกติก็คือนึกว่าจะมาเมื่อไหร่ ทำอะไรตอนไหนก็ได้ ไม่คิดถึงตอนที่เขาจะหายไปจากชีวิต

*เมื่อตอนนั้นกลับมาเสียดาย*

ตอนนี้ สิ่งสำคัญก็คือการได้ทำอะไรที่ตัวเองมีความสุข การเขียนเรื่องราวพวกนี้ก็เป็นหนึ่งในนั้นในตอนนี้ ทุกอย่างมีการเปลี่ยนแปลงเสมอ แต่การอยู่กับปัจจุบัน สำหรับผม คือการมีชีวิตอยู่ที่ดีที่สุด มีความสุขที่สุดแล้ว

**อดีต**เกิดขึ้น มีไว้ให้เรียนรู้ เพื่อวางแผนเตรียมพร้อมให้กับ**อนาคต**ที่ยังมาไม่ถึง

แต่สิ่งสำคัญที่ทุกคนมักจะมองข้าม ก็คือปัจจุบัน ที่เรารู้สึกตัว ยังหายใจ ยังมีอะไรดีๆกิน มีบ้านอยู่ มีเพื่อนฝูง มีครอบครัว มิตรภาพจากระยะทางไกล หนังสือดีๆที่ได้อ่าน หนังดีๆที่ได้ดู ได้ทำอะไรที่ตัวเองอยากทำ

> พวกนี้แหละ คือสิ่งที่ทำให้ชีวิตที่เกิดมา ไม่เสียดายเลย
